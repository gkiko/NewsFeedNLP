რა მიზნით ეწეოდა ქართველი მილიარდელი ბიძინა ივანიშვილი ქველმოქმედებას ბოლო 15 წლის განმავლობაში? ჰქონდა თუ არა მას თავიდანვე ჩაფიქრებული პოლიტიკაში მოსვლა, თუ ეს გადაწყვეტილება მხოლოდ 2008 წლის შემდეგ მიიღო. საზოგადოებაში არსებულ ამ კითხვებზე დღეს მხოლოდ მარჩიელობენ, პასუხებს ვერც მილიარდელის საგაზეთო პუბლიკაციებში და ვერც მის პირველ სატელევიზიო ინტერვიუში იპოვით.  ივანიშვილი საქართველოში რუსეთში დაგროვილი უზარმაზარი კაპიტალით ჯერ კიდევ 1996 წელს გამოჩნდა და ერთი წლის შემდეგ ბანკი „ქართუ“ დაარსა. სწორედ „ქართუ ჯგუფის“ მეშვეობით გაშალა მან საქველმოქმედო საქმიანობა, რომელიც ორი ნიშნით ხასიათდებოდა:  უპრეცედენტო მაშტაბებითა და  უკიდურესი გასაიდუმლოებით. მილიარდელს უბრალოდ აკრძალული ჰქონდა მასზე საჯარო საუბარი, მადლობის გადახდის ჩათვლითაც კი. იგი ეწეოდა უკიდურესად კარჩაკეტილ ცხოვრებას, რამაც საზოგადოებაში ივანიშვილის პერსონის სრული მითოლოგიზება გამოიწვია. ოქტომბრის დასაწყისში კი საჩხერის რაიონის მშობლიურ სოფერ ჭორვილაში მცხოვრებმა მონტე-კრისტომ მოულოდნელად „სცენარი შეცვალა“ და როგორც მისი, შვილის, რეპერ ბერას ახალ კლიპშია „პუბლიკა შოკში“ ჩააგდო.